<html>
<head></head>
<body>
Title: Birkat Hamazon additions for Tisha b’Av, Shabbat Naḥamu, and Tu b’Av by Gabriel Wasserman<br />
Primary contributor: mar.gavriel<br />
Attribution and License: please consult the following URL: <a href="http://opensiddur.org/?p=6817">http://opensiddur.org/?p=6817</a>
<p />
<hr />

<div class="liturgy">

<h3>ברכת המזון לסעודת ההבראה במוצאי תשעה באב</h3>
ברוך אתה יי אלהינו מלך העולם הזן את העולם כולו בטובו בחן בחסד וברחמים

נַחֵם
גּ֯וֹאֲלֵ֫נוּ אֶת־הָעִיר הָאֲבֵלָה
<blockquote>נַעֲרָהּ מֵאֶפְרָהּ וּמֵרֹב טִלְטוּלָהּ
רוֹמֲמֶ֫הָ מִבִּזְיוֹנָהּ וּמִשַּׁמָּתָהּ וּמִשִּׁפְלָהּ</blockquote>
וְנַחֵם
בָּ֯נֶ֫יךָ הַקָּמִים מֵרִצְפָּתָם
וּבָאִים לְשֻׁלְחָנָם בְּעָמְדָם מֵאַשְׁפָּתָם
לְהַפְסִיק תַּעֲנִיתָם בְּמַאֲכָלָם שֶׁפִּרְנַסְתָּם

ברוך אתה יי הזן את הכל.

נודה לך יי אלהינו על שהנחלת לאבותינו ארץ חמדה טובה ורחבה ברית ותורה חיים ומזון

נַחֵם
רִ֯בְצֵ֫נוּ אֲשֶׁר־לְצִיָּה נִתָּ֫נָה
<blockquote>הַצְמַח צִמְחָתָהּ וְהַפְרַח דְּגָנָהּ
הַעֲלֶ֫הָ מִנְּחִישָׁתָהּ וּמִיָּבְשָׁהּ וּמֵעֶלְבּוֹנָהּ</blockquote>
וְנַחֵם
יַ֯קִּירֶ֫יךָ הַמֻחְיִים מֵאֻמְלָלוּתָם
וּבָאִים לְהַחֲזִיר רִנּוּן תּוֹרָתָם

לָגִיל בְּאַרְצָם שֶׁבִּבְרִיתָךְ הִנְחַלְתָּם (בחול אומרים: וּפְנֵיהֶם אֶל־אַרְצָם שֶׁבִּבְרִיתָךְ הִנְחַלְתָּם)

ברוך אתה יי על הארץ ועל המזון.

רחם יי אלהינו על ישראל עמך ועל ירושלים עירך ועל ציון משכן כבודך ועל מלכות בית דוד משיחך ועל הבית הגדול והקדוש שנקרא שמך עליו

נַחֵם
אָ֯הֳלָךְ וַעֲזָרָתָךְ הַהֲרוּסָה
<blockquote>הַגְדֵּל פְּאֵרָהּ וְתַצִּלֶ֫הָ מִמְּשִׁסָּה
תְּקִימֶ֫הָ מֵחֻרְבָּנָהּ וּמִשִּׁמְמוּתָהּ וּמִמִּרְמָסָהּ</blockquote>
וְנַחֵם
לְ֯מוּדֶ֫יךָ הַנּוֹעֲלִים מִנְעָלָם
<blockquote>וּבָאִים לְהִתְרַחֵץ בְּקוּמָם מֵאֶבְלָם
תְּזַכֵּם לִשְׁלֹף־נַ֫עַל בְּצִיּוֹן בְּהֵיכָלָם</blockquote>
ברוך אתה יי בונה ברחמיו ירושלים. אמן.

ברוך אתה יי אלהינו מלך העולם האל אבינו מלכנו אדירנו קדושנו קדוש יעקב המלך הטוב והמטיב אשר בכל יום ויום הוא הטיב מטיב ייטיב לנו, הוא גמלנו גומלנו יגמלנו לעד חן וחסד ורחמים וכל טוב.

<hr />

<h3>ברכות המזון לסעודת טו באב</h3>
ברוך אתה יי אלהינו מלך העולם הזן את העולם כולו בטובו בחן בחסד וברחמים

אָגִיל
גִּ֯ילָה וְאָשִׁיר שִׁירָה
<blockquote>אַחַר מְזוֹנִי אֲפָאֵר בְּתִפְאָרָה
בְּזָכְרִי רִקּוּדֵי בְּנוֹת מַה־נּוֹרָא
וְדִיצַת בְּנֵי מְקֻדֶּ֫שֶׁת מֵעֲשָׂרָה</blockquote>
בַּחֲמִשָּׁה־עָשָׂר בְּאָב
בָּ֯תֵּי־כְרָמֵ֫ינוּ שׁוּב נִנְחֹל
<blockquote>בְּסָלְחָךְ לָ֫נוּ אֲשָׁמֵ֫נוּ לִמְחֹל
שַׂבְּעֵ֫נוּ וּפְתִיחַת־יָדְךָ עָלֵ֫ינוּ תָּחוֹל
בְּלֶכְתֵּ֫נוּ לַכְּרָמִים לָצֵאת בְּמָחוֹל</blockquote>
ככתוב: אז תשמח בתולה במחול ובחֻרים וזקנים יחדו והפכתי אבלם לששון ונחמתים ושִמחתים מיגונם (יר' לא, יב)

ונאמר: פותח את ידך ומשביע לכל חי רצון (תהלים קמה:טז)

ברוך אתה יי הזן את הכל.

נודה לך יי אלהינו על שהנחלת לאבותינו ארץ חמדה טובה ורחבה ברית ותורה חיים ומזון

אָגִיל
רִ֯נּוּנִים וְאֶעֱלֹס עִלּוּסִים
<blockquote>בְּהַזְכִּירִי דִבְרֵי בְנוֹתַי לְבָנַי הַמִּתְנוֹסֲסִים
בָּחוּר שָׂא־נָא עֵינֶ֫יךָ וְעָלֵ֫ינוּ תָּשִׂים
בְּנוֹי אַל־תִּסְתַּכֵּל כִּי־אִם בְּמַעֲשִׂים</blockquote>
בַּחֲמִשָּׁה־עָשָׂר בְּאָב
יִ֯עוּץ דִּבְרֵיהֶן עוֹד נַסְבִּיר
<blockquote>כִּי בָאָדָם מַעֲשִׂים יִיצְרוּ גְּבִיר
אֲבָל בְּאַדְמָתֵ֫ינוּ נוֹיָהּ לֹא תַעֲבִיר
יֹ֫פִי אַדְמַת דָּת וּבְרִית תַּגְבִּיר</blockquote>
ככתוב: שקר החן והבל היפי אשה יראת יי היא תתהלל. (משלי לא:ל)

ונאמר: ואכלת ושבעת וברכת את יי אלהיך על הארץ הטֹבה אשר נתן לך (דברים ח, י)

ברוך אתה יי על הארץ ועל המזון.

רחם יי אלהינו על ישראל עמך ועל ירושלים עירך ועל ציון משכן כבודך ועל מלכות בית דוד משיחך ועל הבית הגדול והקדוש שנקרא שמך עליו

אָגִיל
אֲ֯הָבִים וְאֶעֱרֹג בְּרֹן
<blockquote>בְּהַעֲלוֹתִי עַל־לִבִּי מְקוֹם הָאָרוֹן
עֲטֶ֫רֶת רֹאשֵׁנוּ שֵׁרְתוּ בוֹ בְּנֵי אַהֲרֹן
כָּל־עוֹד עָמַד, חָגֲגוּ בְנוֹתַי בִּכְלֵי חִוָּרוֹן</blockquote>
בַּחֲמִשָּׁה־עָשָׂר בְּאָב
לִ֫ינָה עוֹד בֵּין שָׁדֵ֫ינוּ
<blockquote>כְּמוֹ לַ֫נּוּ בַּכְּפָרִים וּבְכַרְמֵי מְגָדֵ֫ינוּ
חַדֵּשׁ דְּבִירֵ֫נוּ וּבֵית כְּבוֹדֵי֫נוּ
עֲטֶ֫רֶת הֵיכָלֵ֫נוּ בָּנָה מֶ֫לֶךְ שְׁלוֹמֵ֫נוּ</blockquote>
ככתוב: צאנה וראנה בנות ציון במלך שלמה בעטרה שעטרה לו אמו ביום חתנתו וביום שמחת לבו (שיר השירים ש ג, יא)

ונאמר: בונה ירושלם יי נדחי ישראל יכנס (תהלים קמז:ב)

ברוך אתה יי בונה ברחמיו ירושלים. אמן.

ברוך אתה יי אלהינו מלך העולם האל אבינו מלכנו אדירנו קדושנו קדוש יעקב המלך הטוב והמטיב אשר בכל יום ויום הוא הטיב מטיב ייטיב לנו, הוא גמלנו גומלנו יגמלנו לעד חן וחסד ורחמים וכל טוב.

<hr />

<h3>ברכת המזון לשבת א' דנחמתא (נחמו)</h3>
[שחיברתי בתחנה המרכזית דברלין בי"ב תמוז ה'תשע"ב]

ברוך אתה יי אלהינו מלך העולם הזן את העולם כולו בטובו בחן בחסד וברחמים

נַחֲמוּ
אֶ֯ת־אֲבֵלַי מִיָּגוֹן וָאֶ֫נַח
<blockquote>בְּ֯יוֹם שַׁבַּת־קֹ֫דֶשׁ כִּי־בוֹ צוּר נָח
גַּ֯דְּל֫וּהוּ וְלַמְּדוּ אֶת־הֲמוֹנִי בַּל עוֹד יִגְנַח
דִּ֯בּוּבָם הַטּוֹת לָאֵל אוֹתָם בַּל יִזְנַח:</blockquote>
נַחֲמוּ
הִ֯שְׁמַ֫עְתָּ, מְפַרְנְסֵנ֫וּ, לִנְבִיאֶ֫יךָ
<blockquote>וְ֯כֵן עוֹד נְִקְשֹׁב מֵחוֹזֶ֫יךָ
זַ֯כֵּ֫נוּ לִשְׂבֹּ֫עַ מִשֹּׁד תַּנְחוּמֶ֫יךָ
חָ֯נֵּ֫נוּ לִשְׁמֹ֫עַ "נַחֲמוּ" מִעֲבָדֶ֫יךָ</blockquote>
ככתוב: נחמו נחמו עמי יאמר אלהיכם (ישעיה מ:א)

ונאמר: פותח את ידך ומשביע לכל חי רצון (תהלים קמה:טז)

ברוך אתה יי הזן את הכל.

נודה לך יי אלהינו על שהנחלת לאבותינו ארץ חמדה טובה ורחבה ברית ותורה חיים ומזון

עַמִּי
טִ֯יף לַחֲשָׁם אֵלֶ֫יךָ יַטִּ֫יפוּ
<blockquote>יְ֯חִידֵ֫נוּ תָּחִישׁ גַּנֵּיהֶם שֶׁיַּעֲנֹ֫פוּ
כִּ֯בְלֵיהֶם וְחֶבְלוֹתֵיהֶם בְּכִלָּיוֹן יָע֫וּפוּ
לַ֯בְּבֵם כִּסְלָתוֹת מִקֶּ֫מַח יְנֻפּוּ</blockquote>
יֹאמַר
מַ֯לְכִּי לְהַפְרִ֫יחַ בֵּית־צִחְיוֹנַי
<blockquote>נְֹ֯תֹן בְּאַרְצִי מַתְּנוֹת זִבְדּוֹנַי
ס֯וֹדֵי תוֹרָתוֹ וּבְרִית אַב־הֲמוֹנַי
עֲ֯רָבָה וּמִדְבָּר לְפַלֵּס כְּגַן יי</blockquote>
ככתוב: קול קורא במדבר פנו דרך יהוה ישרו בערבה מסלה לאלהינו (ישעיה מ:ג)

ונאמר: ואכלת ושבעת וברכת את יי אלהיך על הארץ הטבה אשר נתן לך (דברים ח:י)

ברוך אתה יי על הארץ ועל המזון.

רחם יי אלהינו על ישראל עמך ועל ירושלים עירך ועל ציון משכן כבודך ועל מלכות בית דוד משיחך ועל הבית הגדול והקדוש שנקרא שמך עליו

אֱלֹהֵיכֶם
פִּ֯צְעֵי עָרֵיכֶם יְרַפֵּא
<blockquote>צ֯וּרֵיכֶם יַזְרִ֫יחַ אוֹרָן כְּיָשְׁפֶה
ק֯וֹלוֹ רַ֯נֵּן יְרַנֵּן פֶּה־אֶל־פֶּה
שִ֯יר תַּ֯נְחוּמָיו לְקִרְיוֹתֵיכֶם יְהִי יָפֶה</blockquote>
גְּ֯דוֹלָה בֵּ֯ין־כֻּלָּם צִיּוֹן תָּרֹן
<blockquote>רְ֯חוֹבוֹת יְ֯רוּשָׁלַ֫יִם יָפ֫וּצוּ בְּזִמָּרוֹן
אֱ֯רֹשׁ לְ֯עָרֵי יְהוּדָה וְשֹׁמְרוֹן
חַ֯זֵּ֯ק֯ שְׁכֵנוֹתֶ֫יהָ בַּהֲרִימָהּ קוֹל־גָּרוֹן</blockquote>
ככתוב: על הר גבה עלי לך מבשרת ציון הרימי בכח קולך מבשרת ירושלם הרימי אל תיראי אמרי לערי יהודה הנה אלהיכם.

ונאמר: בונה ירושלם יי נדחי ישראל יכנס (תהלים קמז:ב)

ברוך אתה יי בונה ברחמיו ירושלים. אמן.

ברוך אתה יי אלהינו מלך העולם האל אבינו מלכנו אדירנו קדושנו קדוש יעקב המלך הטוב והמטיב אשר בכל יום ויום הוא הטיב מטיב ייטיב לנו, הוא גמלנו גומלנו יגמלנו לעד חן וחסד ורחמים וכל טוב.

</div>
</body>
</html>